Пројектни задатак
=================

У трећем и четвртом разреду гимназије сте научили пуно појмова везаних за веб и програмирање веб-апликација. 
У наставку овог курса би требало да своје знање систематизујете и проширите тако што ћете креирати једну веб-апликацију 
која укључује све веб-технологије које сте до сада одвојено проучавали (HTML, CSS/Bootstrap, клијентско веб-програмирање и JavaScript, 
серверско веб-програмирање и Flask и базе података).

У наставку је приказан развој дела веб-апликације који укључује поменуте технологије и који се може употребити у склопу различитих 
конкретних веб-апликација. Ваш задатак је да пажљиво проучите решења која су вам приказана. 

Уколико желите, по сличном принципу наставите развој своје веб-апликације. 
Описани део веб-апликације који покрива регистрацију корисника и логовање може да буде део већег веб-сајта као што су, на пример:

- интернет продавница;
- електронски школски дневник;
- веб форум, итд.

Уколико желите, можете да направите и неки веб-сајт који нема регистрацију и логовање корисника, али приликом чијег креирања се 
примењује знање које сте стекли током трећег и четвртог разреда гимназијe.

Можете да изаберите за веб-сајт неку од важних тема за школски живот. Следе неке идеје:

- другарство,
- друштвене мреже на интернету – „за“ и „против“,
- организација и реализација излета или екскурзије,
- такмичења (математика, физика, програмирање итд)
- ван-наставне активности у школи,
- спорт – „у здравом телу, здрав дух“,
- болести зависности (алкохол, дроге итд).

Веб-сајт може да буде и едукативног карактера и да има интерактивни квиз из неког школског предмета. На пример, видели сте како се 
креира веб-апликација која приказује таблицу множења и која може да буде део већег веб-сајта посвећеног неким темама из математике. 
За коју год тему да се одлучите, неопходно је размишљате о важности поштовања правних и етичких норми при коришћењу интернета, 
критичком прихватању информација са веба, поштовању ауторских права при коришћењу информација са веба, поштовању права приватности.

