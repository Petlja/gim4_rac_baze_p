.. -*- mode: rst -*-

SQLite и SQLite Studio
----------------------

Као што смо рекли, постоји велики број што бесплатних, што
комерцијалних СУБП који се користе у развоју савремених апликација. У
наставку ћемо користити СУБП који се назива SQLite
(https://www.sqlite.org/). Ово је бесплатан софтвер, отвореног кода,
који је због једноставности коришћења и квалитета имплементације данас
у најмасовнијој употреби.

**Занимљивост.** Сваки *Android* и сваки *iPhone* телефон, сваки
*Windows 10* или *Mac* рачунар, сваки *Firefox*, *Chrome* или *Safari*
прегледач у својој интерној имплементацији користе SQLite. У
јуну 2021. године се процењује да постоји преко :math:`10^{12}` SQLite
база података које се активно користе.

.. image:: ../../_images/sqlite.png
   :width: 220
   :align: center
   :alt: Логотип система SQLite

Систем SQLite целу базу података чува у једној датотеци, тј. за сваку
базу података коју користимо имамо по једну датотеку и по називу
датотеке бирамо базу са којом радимо. Друга карактеристичност система
SQLite је да може да буде уграђен у апликацију која га користи, што
значи да корисник не мора да посебно инсталира SQLite, па чак не мора
ни да зна да апликација користи SQLite.

Начини интеракције са СУБП
..........................

**Апликативни интерфејс**

Сваки СУБП подразумева неколико начина интеракције са својим
корисницима. Свакако најзначајнији је такозвани апликативни програмски
интерфејс, **АПИ** (енгл. application programming interface).  Њега
користе програмери када из својих програма приступају базама
података. И ми ћемо (у склопу изучавања веб-програмирања коришћењем
програмског језика Python) показати како се из Python програма
приступа SQLite базама података.

**Кориснички интерфејс**

Већ смо рекли да СУБП пре свега служи да пружи услугу коришћења база
другим програмима, па се СУБП заиста најчешће користе путем
апликативног програмског интерфејса. Ипак, АПИ није и једини начин
коришћења базе података преко СУБП. Приликом администрације базе
података (креирања и подешавања табела, подешавања корисничких налога
и права приступа подацима и слично), користе се специјализовани
административни интерфејси. Они могу бити било **команднолинијски
интерфејси, КЛИ** (енгл. command line interface, CLI), било **графички
кориснички интерфејси, ГКИ** (engl. graphic user interface, GUI). С
обзиром на то да је коришћење ГКИ удобније и једноставније, нарочито
за почетнике, у наставку ћемо се бавити искључиво тим начином
рада. Сам систем SQLite не пружа ГКИ, међутим, постоји систем који се
назива SQLite Studio (https://sqlitestudio.pl/) који је бесплатан и
који се може једноставно преузети и користити.

.. image:: ../../_images/sqlite_studio.png
   :width: 500
   :align: center
   :alt: SQLite Studio


Инсталација
...........

Систем SQLite Studio (https://sqlitestudio.pl/) који пружа ГКИ за
администрирање SQL база података се може бесплатно преузети са веба и
инсталирати на разним оперативним системима. SQLite Studio у себи
садржи уграђен СУБП за SQLite, тако да не треба ништа додатно
инсталирати да би сте могли да креирате нову или приступите постојећој
SQLite бази података.

Постоји и апликација која омогућава команднолинијски кориснички
интерфејс за приступ SQLite бази, али у овом курсу је нећемо
користити.

Да би наши програми преко АПИ могли да приступају СУБП, обично је
потребно да у програм укњучимо посебан модул односно програмску
библиотеку (како се већ зове у ком програмском језику) која
имплементира АПИ за приступ бази. Постоје стандардизовани АПИ који
омогућавају да апликативни програмер на исти начин иницира конекцију
према различитим базама или да покрене извршавање упита, али и даље
обично мора да се у апликацију укључи посебан модул који омогућава рад
са конкретним СУБП.

Када је у питању програмски језик Python, већ у стандардној
инсталацији програмског језика долази модул za SQLite који се зове
``sqlite3`` и то са уграђеним СУБП за SQLite.  То значи да ако
програмирате у програмском језику Python није потребно ништа додатно
да инсталирате да бисте користили SQLite. Модул ``sqlite3``
имплементира стандадну спецификацију АПИ-а за приступ бази која се
зове DB-API 2.0, што значи да када научите као у Python-у да користите
SQLite на сличан начин ћете моћи да користите и друге релационе базе.
